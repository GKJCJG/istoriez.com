---
title: Mössens möte
author: Aisopos
narrator: Ingrid Arinell
style: white
age: 4-6
tags:
  - Djur
  - Fabler
---

Mössen höll en gång ett möte för att komma fram till en plan på hur de skulle befria sig från sin fiende katten. Åtminstone ville de komma på något sätt att veta när hon kom, så de kunde springa iväg. Något var de sannerligen tvungna att göra, för de var hela tiden så rädda för katten och hennes klor att de knappt vågade sig ur sina bon varken på dagen eller natten.

De diskuterade många planer, men ingen verkade fungera särskilt bra. Till slut ställde sig en ung mus upp och sa:

"Jag har en plan som verkar väldigt enkel, men jag vet att den kommer fungera. Allt vi behöver göra är att hänga en bjällra runt kattens hals. När vi hör bjällran vet vi med en gång att katten kommer."

Alla mössen var väldigt överraskade över att ingen kommit på en sådan plan tidigare. Men mitt under allt jubel över den fantastiska planen ställde sig en gammal mus upp och sa:

"Jag vill påstå att den unga musens plan är väldigt bra. Men låt mig ställa en fråga: Vem kommer hänga bjällran på katten?"
