---
title: Bonden och hans söner
author: Aisopos
style: black
age: 7-12
tags:
  - Fabler
---

En bonde hade flera söner, men dessa var ganska ovilliga att gräva i jorden. När fadern blivit gammal och låg på sin dödsbädd kallade han till sig sina söner och sa till dem:

"Kära barn, nu är det inte lång tid kvar för mig. Men en sak vill jag säga er innan jag gått bort. Gräv länge och flitigt i våra marker, och ni kommer finna något." Sönerna trodde att fadern talade om en skatt som låg nedgrävd. Och strax efter att han dött började de gräva av alla krafter. Så grävde de upp markerna från den ena änden till den andra, men ingen skatt hittade de. Men i stället fann de att markerna gav vackrare skördar än någonsin förr, sedan de blivit så grundligt uppgrävda.
